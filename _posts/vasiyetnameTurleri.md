---
title:
    page: "UnverLegal - Vasiyetname Türleri"
    post: "Vasiyetname Türleri"
description: "Türk Hukukundaki Vasiyetname Türleri ve Geçerlilik Şartları"
date: "2022-01-01"
readTime: "15 dak"
cover:
    image: "/images/blogPost/generic/generic.jpg"
    alt: "UnverLegal publication image header art"
author:
    name: Eralp Ünver
    picture: "/images/blog/eralpUnver.jpg"
language: "tr"
---

# Vasiyetname Türleri

### “Türk Hukukundaki Vasiyetname Türleri ve Geçerlilik Şartları”

###### Ocak 01, 2022 - 15 dakikalık okuma
###### Anahtar Kelimeler: vasiyetname, el yazısı vasiyetname, resmi vasiyetname, sözlü vasiyetname, favor testamenti ilkesi

Vasiyetname, şekli anlamda ölüme bağlı bir tasarruf olup tek taraflı bir hukuki işlemdir. Vasiyetname yapabilmek için 15 yaşını doldurmuş ve ayırt etme gücüne sahip olmak gerekir. Bununla birlikte hukukumuzda “favor testamenti” ilkesi geçerlidir. Bu ilkeye göre ölenin arzularını mümkün oldukça korunur. Yani sayılan şartlara uyulmamış olsa bile bunun yaptırımı kesin hükümsüzlük değil, iptal edilebilirliktir. Üç tür vasiyetname bulunur, bunlar:

#### El Yazısı Vasiyetname: 
Başından sonuna kadar miras bırakanın el yazısı ile yazılmalı, kişi kendi eliyle imzalamış olmalı ve vasiyetnamenin yapıldığı yıl, ay ve gün gösterilecek. Ancak burada tarihin tereddüt bırakmayacak şekilde tespit edilebilir olması yeterlidir, GG/AA/YY olarak bir tarih belirlenmesi yapılması zorunlu değildir. 

#### Resmi Yazılı Vasiyetname: 
Resmi makamları işleme dahil ettiğinden ve el yazısı vasiyetnameden farklı olarak gizli kalamayacağı için daha avantajlı bir türdür. Resmi vasiyetname, “miras bırakan tarafından okunmadan ve imzalanmadan yapılan” ve “okunarak ve imzalanarak yapılan vasiyetname” olarak ikiye ayrılır. Bu vasiyetnamenin yapılması için yetkili memur (noter, sulh hakimi, konsolosluk gibi ancak uygulamada genellikle noterlerce gerçekleştirilir) ve iki tanığın varlığı gerekmektedir. Ancak memur ve tanık olan olmak için bazı sınırlamalar vardır. TMK m. 536 uyarınca Fiil ehliyeti bulunmayanlar, kamu hizmetinden yasaklılar, okur-yazar olmayanlar, miras bırakanın eşi, alt ve üst soy kan hısımları, kardeşleri, bunların eşleri vasiyetnamenin hazırlanmasında görevli memur veya tanık olarak bulunamazlar. Eğer bulunmuş iseler vasiyetname tümüyle iptal edilebilir hale gelir. Buna ek olarak, resmî vasiyetnamenin düzenlenmesine katılan memura ve tanıklara, bunların üstsoy ve altsoy kan hısımlarına, kardeşlerine ve bu kişilerin eşlerine o vasiyetname ile kazandırmada bulunulamayacaktır. Bu ihtimalde, sayılan kişilere bir kazandırmada bulunulmuş ise, ölüme bağlı tasarrufun tamamı değil, sadece bu kısmın iptali söz konusudur. Okunan ve imzalanan vasiyetnamede miras bırakan, arzularını resmî memura bildirir. Bunun üzerine memur, vasiyetnameyi yazar/yazdırır, okuması ve imzalaması için miras bırakana verir. Miras bırakan tarafından imzalandıktan sonra memur, vasiyetnameyi tarih koyarak imzalar. Bu prosedürden sonra miras bırakan vasiyetnameyi okuduğunu, bunun son arzularını içerdiğini memur huzurunda iki tanığa açıklar. Tanıklar da bu beyanın kendi önlerinde yapıldığını ve miras bırakanın tasarrufa ehil olduğunu vasiyetnameye yazarak altını imzalarlar. Okunan ve imzalanan vasiyetnamenin içeriğinin tanıklara açıklanması zorunlu değildir. Miras bırakan tarafından okunmaksızın ve imzalanmaksızın yapılan vasiyetnamede ise miras bırakan beyanlarını memura bildirir ve memur bu beyanlara uygun olarak vasiyetname metnini hazırlar. Bunun üzerine memur vasiyetnameyi iki tanığın önünde miras bırakana okur ve bunun üzerine miras bırakan vasiyetnamenin son arzularını içerdiğini beyan eder. Devamında tanıklar, hem miras bırakanın beyanının kendi önlerinde yapıldığını ve onu tasarrufa ehil gördüklerini; hem vasiyetnamenin kendi önlerinde memur tarafından miras bırakana okunduğunu ve onun vasiyetnamenin son arzularını içerdiğini beyan ettiğini vasiyetnameye yazarak veya yazdırarak altını imzalarlar. Burada tanıklar vasiyetnamenin içeriğini de öğrenirler. Kişi okur yazar değilse bu vasiyetnameyi yapmak zorundadır, okur yazar olanların ise seçimlik hakları bulunur.

#### Sözlü Vasiyetname: 
Olağanüstü ve istisnai hallerde olur. Bu nedenle başvurulması katı şartlara bağlanmıştır. İlk şart olağanüstü halin bulunmasıdır. Bu haller yakın ölüm tehlikesi, hastalık, ulaşım kesilmesi, savaş gibi hallerdir. İkinci şart ise bu olağanüstü durum sebebiyle diğer vasiyetname türlerine başvuru imkanı olmamalıdır. Miras bırakan, son arzularını iki tanığa anlatır ve onlara bu beyanına uygun bir vasiyetname yazmaları veya yazdırmaları görevini yükler. Burada tanıklar, Miras bırakanı vasiyetname yapmaya ehil gördüklerini ve onun son arzularını olağanüstü durum halinde kendilerine anlattığına tanıklık ederler. Resmî vasiyetname düzenlenmesinde okur yazar olma koşulu dışında, tanıklara ilişkin yasaklar, sözlü vasiyetteki tanıklar için de geçerli olacaktır. İlk ihtimalde tanıklar miras bırakanı dinler, son arzularını uzlaşarak bir metne döker, imza tarih ve yerini yazarak sulh hakimine verirler. İkinci ihtimalde ise tanıklar vakit geçirmeksizin mahkemeye başvurup sayılan hususları beyan ederek miras bırakanın son arzularını bir tutanağa geçirtebilirler. 