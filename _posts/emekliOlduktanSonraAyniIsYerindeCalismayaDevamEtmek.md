---
title:
    page: "UnverLegal - Emekli Olduktan Sonra Aynı İşyerinde Çalışmaya Devam Etmek"
    post: "Emekli Olduktan Sonra Aynı İşyerinde Çalışmaya Devam Etmek"
description: "Emekli Olduktan Sonra Aynı İşyerinde Çalışmaya Devam Etmek ve Bu Durumun Hizmet Süresine Etkisi"
date: "2021-03-01"
readTime: "15 dak"
cover:
    image: "/images/blogPost/generic/generic.jpg"
    alt: "UnverLegal publication image header art"
author:
    name: Eralp Ünver
    picture: "/images/blog/eralpUnver.jpg"
language: "tr"
---

# Emekli Olduktan Sonra Aynı İşyerinde Çalışmaya Devam Etmek

### Emekli Olduktan Sonra Aynı İşyerinde Çalışmaya Devam Etmek ve Bu Durumun Hizmet Süresine Etkisi

###### Mart 01, 2021 - 15 dakikalik okuma

**Anahtar Kelimeler:** emeklilik, emeklilik kıdem tazminatı, emeklilik ihbar tazminatı, SGDP, Sosyal Güvenlik Destek Primi, aynı işyerinde çalışmaya devam, iş sözleşmesi, önceki dönem, yeni iş akdi, Emeklilikten sonra aynı işyerinde çalışmaya devam eden işçilerin önceki dönemleri tasfiye olmakta, kıdem hakları sıfırlanmakta ve taraflar arasında yeni bir iş sözleşmesi meydana gelmektedir.

Bir kişinin emekli olduktan ve o döneme kadar çalıştığı süreye ilişkin kıdem tazminatını aldıktan sonra aynı işyerinde çalışmaya devam etmesi mümkündür. Yürürlükte olan 4857 sayılı İş Kanunu açısından emekli olup çalışanlar ile diğer çalışanlar arasında bir fark bulunmamakta, emekli çalışanların hakları kısıtlanmamaktadır. Emekliliklerinden sonra çalışmaya devam eden kişiler, haklı sebeple iş akitlerine son vermeleri (haklı sebeple istifa etmeleri) veya işveren tarafından işten çıkarılmaları halinde diğer tüm çalışanlar gibi kıdem tazminatına ve şartları oluşursa ihbar tazminatına hak kazanabileceklerdir.

Uygulamada emekli olduktan sonra aynı işyerinde çalışılmaya devam edildiği hallere sıkça rastlanmaktadır. Belirtmek gerekir ki 1 Ekim 2008 öncesinde sigorta girişleri yapılmış kişiler Sosyal Güvenlik Destek Primi ödeyerek emekli aylıklarını almaya devam edebilecek ancak ilk işe giriş tarihleri bu tarihten sonra olan bu kişiler emekli olduklarında SGDP ödeyerek çalışamayacaklar, emekli maşlarını kestirip çalışmak zorunda kalacaklardır.

Kıdem tazminatını alarak işten ayrılan ancak aynı işyerinde çalışmaya devam eden bu kişilerin kıdem hakları sıfırlanır, önceki çalışma dönemleri tasfiye olur ve taraflar arasında yeni bir iş sözleşmesi meydana gelerek ikinci kez çalışmaya başladığı tarih hizmet süresi başlangıcı olarak kabul edilir. Çalışan işten ayrılması halinde kıdem tazminatı emekli olduktan sonraki dönem üzerinden hesaplanır ve bir yıllık asgari sürenin dolması koşulu yeniden söz konusu olacaktır. Yargıtay uygulamasına göre işçinin işyerinde emeklilik sonrası çalışmaları yeni bir iş sözleşmesi niteliğindedir.

Buna göre emeklilik olgusu ile işçinin önceki dönemi tasfiye olmakta ve ikinci kez çalışmaya başladığı tarih hizmet süresi olarak kabul edilmektedir.

Bununla birlikte şartları oluştuğu takdirde talep edilebilecek bir ihbar tazminatında da emeklilik  öncesi dönem tasfiye olduğundan, emeklilik tarihinden sonra çalıştığı süreye ilişkin bir hesap yapılıp, bu miktarın hüküm altına alınması gerekmektedir. Bu durumda tüm çalışma süresine göre hesap yapılması hatalı olacaktır. 

İlgili Yargıtay kararları: 9. HUKUK DAİRESİ, E. 2001/14555 K., 2002/203, T. 15.1.2002: 9. HUKUK DAİRESİ, E. 2007/36441, K. 2009/2758, T. 17.2.2009; 9. HUKUK DAİRESİ, E. 2002/1070, K. 2002/9205, T. 29.5.2002; 9. HUKUK DAİRESİ, E. 2000/18909, K. 2001/2608, T. 14.2.2001
