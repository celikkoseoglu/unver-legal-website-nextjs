---
title:
    page: "UnverLegal - Koronavirus ve Kiralar"
    post: "Koronavirus ve Kiralar"
description: "Koronavirüs Dolayısıyla Kira Sözleşmelerinin Aşırı İfa Güçlüğü Çerçevesinde Yeniden Uyarlanması ve Bursa Bölge Adliye Mahkemesi Kararı"
date: "2021-01-01"
readTime: "15 dak"
cover:
    image: "/images/blogPost/generic/generic.jpg"
    alt: "UnverLegal publication image header art"
author:
    name: Eralp Ünver
    picture: "/images/blog/eralpUnver.jpg"
language: "tr"
---

# Koronavirus ve Kiralara Etkisi

### Koronavirüs Dolayısıyla Kira Sözleşmelerinin Aşırı İfa Güçlüğü Çerçevesinde Yeniden Uyarlanması ve Bursa Bölge Adliye Mahkemesi Kararı

###### Ocak 01, 2021 - 15 dakikalik okuma

**Anahtar Kelimeler:** Aşırı ifa güçlüğü, kira bedeli, kira sözleşmesi,
 uyarlama talebi, ahdi vefa, ihtiyati tedbir, dürüstlük kuralı, kiralanan 
 taşınmazın tahliyesi, işlem temelinin çökmesi, COVID-19, Koronavirüs,
  pandemi TBK 138, HMK 389, HMK 396

Taraflar, “Ahde Vefa” ilkesi kapsamında kural olarak yaptıkları sözleşme
 ile bağlıdır. Ancak bu ilkenin sıkı bir şekilde uygulanması bazı durumlarda
  hakkaniyete aykırı sonuçlar doğurabilecektir, bu sebeple kanunda
   yine birtakım istisnalar öngörülmüştür. Bu kuralın istisnalarından
    biri de işlem temelinin çökmesi teorisidir. Bazı hallerde şartlarda meydana
     gelen değişiklikler edimler arası dengeyi borçlu aleyhine ciddi derecede
      bozmakta, borç imkansız olmamakla birlikte ifa halen mümkün olmaktadır
      ancak mümkün olan bu ifanın yapılması borçlu açısından çok zor ve katlanılamaz
       sonuçlar doğurmaktadır. İşte bu halde durumu ağırlaşan taraf hakimden
        sözleşmenin uyarlanmasını, feshini ya da sözleşmeden dönmeyi talep edebilecektir.
         Türk Borçlar Kanununun 138. maddesinde “Aşırı İfa Güçlüğü” başlığı altında
          yer alan uyarlama talebinin temeli Türk Medeni Kanununun 2. maddesinde öngörülen
           dürüstlük kuralıdır. Belirtmek gerekir ki bu kapsamda uyarlama çok nadir ve
            katı koşulların birlikte varlığı halinde mümkündür. İlgili koşullar ise:


1. Sözleşmenin yapıldığı sırada, taraflarca öngörülmeyen ve öngörülmesi de beklenmeyen olağanüstü bir durum ortaya çıkmış olmalı,
2. Bu durum borçludan kaynaklanmamış olmalı,
3. Bu durum, sözleşmenin yapıldığı sırada mevcut olguları, kendisinden ifanın istenmesinin dürüstlük kurallarına aykırı düşecek derecede borçlu aleyhine değiştirmiş olmalı,
4. Borçlu, borcunu henüz ifa etmemiş veya ifanın aşırı ölçüde güçleşmesinden doğan haklarını saklı tutarak ifa etmiş olmalıdır. 

Koşulların gerçekleşmesi halinde borçlu, hakimden sözleşmenin yeni koşullara
 uyarlanmasını isteme hakkına sahiptir, bu mümkün olmadığı takdirde sözleşmeden
  dönme hakkına sahip olacak; sürekli edimli sözleşmelerde ise borçlu, kural
   olarak dönme hakkının yerine fesih hakkını kullanabilecektir.

Dünyayı ve ülkemizi saran COVID-19 salgınının olağanüstü bir durum olduğu,
 sallgının taraflarca öngörülemeyeceği, bu durumun borçludan kaynaklanmadığı
  ve edimler arası dengeyi ciddi derecede, yani borçludan ifanın istenmesinin
   dürüstlük kuralı aleyhine olacak şekilde değiştirdiği açıktır.
Bursa Bölge Adliye Mahkemesi’nin 2020/1103 Esas ve 2020/1008 Karar numaralı emsal kararında da bu hususta çok önemli değerlendirilmelerde bulunulmuştur. Buna göre, COVID-19 salgın hastalık döneminin olağanüstü bir durum olarak kabul edilmesi gereklidir. Ancak bu durum karşısında yapılmış olan tüm sözleşmelere müdahale etmek mümkün değildir. Mahkeme, kira bedelinin uyarlanmasının talep edildiği her somut olayda, salgının ve alınan tedbirlerin bizzat kiracı üzerindeki etkilerini değerlendirmeli, bu olumsuz duruma kiraya verenin sebep olmadığını da göz önünde bulundurarak oluşan yükü, sözleşmenin her iki tarafı üzerine dağıtacak şekilde sözleşmeyi yeni koşula göre uyarlamalıdır. Buna ek olarak, uyarlamanın yalnızca bu olağanüstü dönemi kapsayacak şekilde yapılması ve salgının etkileri tamamen ortadan kalktığında ve kiracının iş durumu salgın öncesindeki normaline döndüğünde kira bedelinin eski haline getirilmesi gereklidir. 

Bu konuda taraf talebi halinde, mahkemenin HMK 389. maddesi kapsamında verebileceği
 ihtiyati tedbire de değinmekte yarar görmekteyiz. Koşullar aleyhine değişmiş
  olan borçlu taraf, kiranın uyarlanması davası sürecinde yine kira bedeline
   ilişkin olarak ihtiyati tedbir talebinde bulunabilecektir. 

Davanın ve uyuşmazlığın esasını halleden şekilde ihtiyati tedbir kararı
 verilemeyecektir. İhtiyati tedbir koşullarının oluşup oluşmadığının tespiti
  için her somut olayda öncelikle kira bedelinin uyarlanması davasının hukuki
   niteliği incelenmelidir. Ancak bu salgın ve piyasa koşulları göz önünde
    bulundurulduğunda ihtiyati tedbir kararı verilmemesi halinde kiracının mevcut
     kirasını ödeyemeyeceği ve kiraya verenin, 30 günlük ihtar veya 30 gün süreli
      icra takibi yaparak kiracıyı temerrüde düşürmek suretiyle kiralananın
       tahliyesini talep etmesi mümkün olmakta ve bu durumun da telafisi imkansız
        zararlar doğuracağında şüphe bulunmamaktadır. Bu olumsuz sonuç yerine mahkeme,
         ihtiyati tedbir kararını verip, dava sonunda uyarlama koşullarının oluşmadığı
          veya kira bedelinin daha az miktara düşürülmesi gerektiğine karar verdiği
           anda aradaki fark kiraya veren tarafından talep edilebilecek ve telafisi
            imkansız bir zarar doğmamış olacaktır. Ek olarak, ihtiyati tedbir kararı
             da geçici bir döneme ilişkin olup, bu durumun yalnızca salgının etkileri
              süresince uygulanmalıdır. HMK 396/1 hükmünde de belirtildiği üzere,
               bu koşullar ortadan kalktığında ihtiyati tedbirin değişmesi veya
                kaldırılması gerekmektedir.
